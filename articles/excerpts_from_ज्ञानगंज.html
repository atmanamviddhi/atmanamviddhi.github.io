<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Excerpts from ज्ञानगंज</title>
</head>
<body>
    <h1>Excerpts from ज्ञानगंज</h1>
<h2>ज्ञानगंज by महामहोपाध्याय गोपीनाथ कविराज</h2><p>जगत् के सभी पदार्थों में सभी पदार्थों के उपादान हैं। यह जो गुलाब का फूल देख रहे हो, इसमें ऐसा कोई पदार्थ नहीं है जो जगत् में न हो। पर गुलाब का उपादान इसमें अधिक मात्रा में है एवं अन्यान्य उपादान अल्प मात्रा में हैं, इसीलिए इसमें गुलाब की प्रधानता रहने के कारण उसकी क्रिया लक्षित होती है। अन्यान्य उपादानों की सत्ता साधारण दृष्टि की पकड़ में नहीं आती। किन्तु जो योगी या विज्ञानविद् हैं, उनकी दृष्टि में सब कुछ प्रतिभात हो जाता है। इच्छा होने पर वे क्रिया-कौशल से, किसी उपादान को बाह्य जगत् से उसके स्वजातीय उपादानों को आकर्षण करके पुष्ट कर सकते हैं। पहले जो अव्यक्त था, तब वह अभिव्यक्त होगा और जो अभिव्यक्त था, वह क्रमशः अव्यक्त होकर विलय हो जायगा। इस प्रणाली से जगत् की कोई भी वस्तु किसी भी वस्तु के रूप में परिणत हो सकती है। देवभाव से पशुभाव में प्राप्ति और पशुभाव से देवभाव में प्राप्ति-दोनों ही सम्भव है। प्रकृति की गुण-प्रधान भाव से ही सृष्टि की लीला होती आ रही है। जिस किसी वस्तु में उपादानगत आपेक्षिक साम्य के प्रतिष्ठित होने पर वह अदृश्य और अव्यक्त हो जायगी।</p>
<p><em>chapter: 1</em></p>
<hr>
<p>बाबा ने कहा-'वत्स, महाशक्ति ही तो प्रकृति को लेकर खेल रही हैं और वे स्वयं ही अपने खेल को देख रही हैं। प्रकृति में सुधा भी है और विष भी - अन्धकार और प्रकाश दोनों ही हैं। पर जिधर प्रकाश है, उधर अँधेरा नहीं है, जिधर अन्धकार है, उधर प्रकाश नहीं है। किन्तु प्रकाश का ऐसा प्रभाव है कि उसके आघात से अन्धकार हट जाता है। किन्तु अन्धकार प्रकाश को अपसारित नहीं कर पाता। प्रकृति को अतिक्रम कर जो महाशक्ति के चरणतल पहुँच गये हैं, वे प्रकृति के इस खेल को देख सकते हैं। प्रकृति को लेकर वे खेल सकते हैं, किन्तु उसमें उनकी जिम्मेदारी नहीं है। वे महाशक्ति का निमित्तमात्र बनकर खेलते हैं। वे मायातीत और पाप-पुण्य के अनधीन हैं। जो लोग माया के अधीन हैं, वे इस खेल को देखकर सत्य समझते हुए मोहित हो जाते हैं। किन्तु जो योगी, ज्ञानी और भक्त हैं, वे केवल खेल देखते हैं, वे खेल को खेल समझकर देखते हैं। इसीलिए वे स्वयं मोहित न होकर अज्ञानी को खेल दिखा सकते हैं। अज्ञानी की आँखों में आवरण रहता है, इसलिए उसके निकट एक वस्तु में आवरण डालकर अन्य वस्तु को प्रकट किया जा सकता है-गोकि इच्छा के प्रभाववशतः । किन्तु ज्ञानी की दृष्टि निर्मल होती है, उसे ईश्वर भी भुलांवा या मोहित नहीं कर सकते। वे सर्वदा मूल सत्ता को देखते हैं-इसीलिए वहाँ आवरण काम नहीं करता। उन्हें कोई धोखा नहीं दे सकता।'</p>
<p><em>chapter: 1</em></p>
<hr>
<p>श्री श्री गुरुदेव कहा करते थे-'शरीरं केवलं कर्म शोकमोहादिवर्जितम्।' कर्म से शरीर होता है यह जिस प्रकार सत्य है, उसी प्रकार कर्म के लिए शरीर है, उतना ही सत्य है। शरीर के बिना कर्म नहीं होता, भोग भी नहीं होता। प्रारब्ध के कर्मों का फल भोगने के लिए शरीर धारण करना पड़ता है एवं जितने दिनों तक वह भोग समाप्त नहीं हो जाता, उतने दिनों तक शरीर-धारण आवश्यक है। भोग-समाप्ति के साथ-साथ शरीर-पात घटता है। जाति, आयु और भोग, ये तीनों प्रारब्ध के फल हैं। देह-सम्बन्ध ही जाति या जन्म है एवं इस सम्बन्ध के विच्छेद से मृत्यु होती है। दोनों के अन्तरालवर्ती समय उक्त सम्बन्ध का स्थितिकाल है। इसे प्रचलित भाषा में आयु कहा जाता है। सुख-दुःख जो अपना नियत कर्मफल है, भूतपूर्व कर्म के कारण आता है, उसे बिना विचारे भोग करना पड़ता है। तभी वह कट जाते हैं वरना भोग काल में भी अभिनव कर्मबीज संचित होने की संभावना रहती है।</p>
<p><em>chapter: 3</em></p>
<hr>
<p>'योनेः शरीरम्'–योनि से शरीर उद्भूत होता है। नरयोनि श्रेष्ठ योनि-नरदेह श्रेष्ठ देह है। यह देह एक छोटा-सा ब्रह्माण्डस्वरूप है। जो कुछ बाह्य जगत् में है, वह सब मनुष्य की देह में है। अत्यन्त गहरे पाताल-राज्य के निगमस्थ गाढ़तम अन्धकार से लेकर ऊर्ध्वतम महाव्योम के परिस्फुट चिदालोक तक इस देह में विराज कर रहे हैं-किसी चीज का अभाव नहीं है। पृथिवी का देह मिट्टी का देह है, यह सत्य है, फिर भी इसमें प्रकृति के सभी सत्त्व निगूढ रूप में मौजूद हैं। आत्मा या पुरुष की भोग-सेवा के लिए तथा कर्म के लिए जो आवश्यक है, वह सब इस देह में खोजने पर मिल जाता है। देह को क्षेत्र कहा जाता है-कारण मन और प्राण के द्वारा इसे यथाविधि आकर्षण करने के बाद इसमें गुरुदत्त बीज वपन करने पर इसमें से कल्पवृक्ष की उत्पत्ति होती है जो यथासमय अमृत फल प्रसव करती है।</p>
<p><em>chapter: 3</em></p>
<hr>
<p>जीव की वर्तमान परिस्थिति में मुख्यतः तीन पर्याय हैं-प्रथम आत्मा जिसका आश्रय कर परिच्छन्न अहंभाव सांसारिक जीवन का केन्द्रस्वरूप रह रहा है, द्वितीय कारणवर्ग, जिसमें अन्त:करण और बाह्य इन्द्रियसमूह अन्तर्गत भाव में विद्यमान हैं एवं तृतीय स्थूल देह । जाग्रत अवस्था में हम लोगों का अभिमान इस स्थूल देह को आश्रय कर कार्य करता है। स्वप्न में वह कारणवर्ग को आश्रय करता है, संस्कार समष्टि और प्राणमय कोष इसी स्तर में निहित हैं। सुषुप्ति में वह अभिमान लीनवत् होकर केन्द्र में रहता है। साधक साधना के बल से अपने बोध को क्रमशः स्थूल से सूक्ष्म और सूक्ष्म से कारण में उपसंहृत (उपसंहार) करता है। इसके बाद कारण से जब वह बोधशक्ति निष्क्रान्त होती है तब वह प्रकृति से मुक्त होकर अपने स्वरूप में अर्थात् चित्स्वरूप में स्थित होती है। विवेक होता है पहले कारणाभावापन्न अचित् से, प्रतिष्ठा होती है अन्त में अपने स्वरूपभूत चित्सत्ता में। यही कैवल्य है। </p>
<p><em>chapter: 3</em></p>
<hr>
<p>मन, बुद्धि और प्राण जब एक हो जाते हैं तब बुद्धि न रहने के कारण विचार नहीं रहता। इसीलिए उन्हें पाने पर 'मैंने पा लिया है' इस प्रकार का बोध नहीं रहता। चीनी तो चीनी का स्वाद नहीं जानती।</p>
<p><em>chapter: 5</em></p>
<hr>
<p>निरपेक्ष होकर रहना चाहिए, किसी पक्ष में नहीं रहना चाहिए-इसी का नाम प्राण के शून्य का सहवास है।</p>
<p><em>chapter: 5</em></p>
<hr>
<p>भोग आता है तो आये, बाधा नहीं देनी चाहिए अपने-आप कट जायगा। काल पूर्ण होने पर 'अवगुंठन' होकर बीज के रूप में परिणत हो जायगा। बाधा देने पर संघर्ष की सृष्टि होती है।</p>
<p><em>chapter: 5</em></p>
<hr>
<p>केवल श्वास-प्रश्वास पर लक्ष्य रखने पर ही प्राणायाम, कुम्भक आदि अपने-आप हो जाते हैं।</p>
<p><em>chapter: 5</em></p>
<hr>

    <p><a href="https://amzn.to/417fLuV">Buy book on Amazon</a></p>

</body>
</html>
